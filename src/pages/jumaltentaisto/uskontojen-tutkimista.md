---
title: Uskontojen tutkimista
pub: 17.11.2019
published: 2019-11-17T00:28:11.000Z
modified: 2019-11-25T12:48:09.000Z
summary: Tervetuloa lukemaan blogia mikä kertoo mitä uskonnot opettavat eri aiheista. Tavoite on oppia uutta yhdessä eikä tuputtaa tiettyä uskontoa sinulle.
lang: en
langLink: /battleofgods/religious-research
layout: article
---

Minua on aina kiinnostanut ihmisten käyttäytyminen, uskontojen vaikutus maailmaan ja miksi kristinuskon vapaimmissa tapahtumissa ihmiset ovat niin iloisia, hyppivät ja tanssivat ylistäen jumalaa. Mikä saa ihmisen niin täyteen iloa? Minäkin joskus innostun hyvän musiikin tahdissa tanssahtelemaan, mutta nämä ihmiset hehkuvat saadessaan ylistää heidän jumalaansa.

Olin vuosia kristinuskossa ja olin mukana sadoissa tapahtumissa vuosien varrella, mutta en muista tuommoista valtavaa iloa omassa elämässäni. Vuosien varrella huomasin, että olin kateellinen niille iloisille ihmisille. Halusin sitä samaa voimaa mikä saa ihmiset hehkumaan hyvää oloa. Kristinuskon syntisyys oli kuitenkin hyvin vahvana mielessäni ja vaikka he opettavat, että jumala antaa kaiken anteeksi, niin tunsin hyvin syvää ja murskaavaa syntisyyttä elämässäni minkä vuoksi lopulta päätin lähteä omille teilleni. Vaihdoin tuskan vapauteen ja rikoin kahleeni. Synnin taakka katosi.

Elämässäni oli kuitenkin todella paljon hyviäkin hetkiä 11 vuoden uskonelämän aikana. Minulla oli paljon kavereita ja sain nähdä maailmaa heidän kanssaan. Kävimme joka vuosi Keuruulla superisossa tapahtumassa. Kesä, ihanat ihmiset ja jumala. Osa parhaista muistoistani on niiltä ajoilta. Valitettavasti en koskaan ole enää nuori enkä koskaan enää saa noita hetkiä takaisin.

Nyt vuosia myöhemmin olen jälleen saanut palon etsiä jotain elämää suurempaa. En tiedä tarkkaan mitä etsin, mutta minulla on hyvin vahvana halu tehdä tutkimusta mitä uskonnot sanovat kuolemasta, jonka jälkeen syntyi idea tästä blogista - mitä uskonnot opettavat erilaisita asioista ja mitä elämää suurempia kokemuksia ne tarjoavat uskovaisille.

Olen nähnyt ihmeellisiä asioita mitä en osaa selittää järjellä. Ihmiset kertoneet parantuneensa rukouksen voimasta jostain mistä ei olisi pitänyt parantua ja lääkärin todistus asiasta. Ennen minua oli helppo hämätä suurilla ihmeillä, mutta nyt vaadin todisteita. Jos ihmeitä oikeasti tapahtuu, miksei sosiaalinen media ole täynnä todisteita niistä?

Entä kristinuskon armolahjat? Seurakunnassa voi olla useita ihmisiä, jotka puhuvat kielillä. Mistä tiedämme onko sanat jumalasta vai ihmisestä? Uskon, että rukoilija uskoo niiden tulevan jumalalta, mutta mikä mahtaa olla totuus oikeassa maailmassa? Minäkin voin puhua "kielillä", kuka tahansa voi keksiä olemattomia sanoja. Olen myös nähnyt miten toiset rukoilijat tulkkaavat kielillä puhuvaa täydellisesti. Ei hetken miettimistä vaan kuten oikeasti ymmärtäisi. Koomikot tekevät sitä usein myös, mutta eivät yhtä päättäväisesti ja saumattomasti. Onko rukolijoilla oikea suhde vai tuleeko sanat vain ihmisestä? Haluan ehdottomasti haastatella armolahjojen käyttäjiä.

Haluan tutkia kaikkia suurimpia uskontoja täysin puolueettomasti ja avoimin mielin, mutta kuitenkin yrittäen löytää asioihin loogisen selityksen. Ihmisen mieli on vahva ja sen avulla voi saada ihmeitä aikaiseksi, joten ovatko uskontojen ihmeet todellisuudessa mielen voimaa vai todellista jumalan voimaa? Tulen tekemään tutkimusta uskonnoista Internetin lähteiden ja uskontojen edustajien kertomusten perusteella. En tiedä tuleeko tästä hullusta projektista mitään, mutta toivon, että me kaikki opimme jotain uutta tällä matkalla.

Etsin uskontojen edustajia sekä kiinnostuneita juttelemaan uskonnoista avoimin mielin. Jos haluat olla mukana tutkimassa ja keskustelemassa, [ota rohkeasti yhteyttä sähköpostitse](religions@tuspe.com).

Kiitos, että olet mukana seuraamassa tätä matkaa ja jumalasi siunausta sinulle.